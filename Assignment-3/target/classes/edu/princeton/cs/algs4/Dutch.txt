Het katoenplantje dat eerder deze week was ontkiemd aan boord van een Chinese ruimtesonde op de achterkant van de maan, is alweer bezweken, meldt de Britse krant The Guardian.

Het katoenzaad kon ontkiemen door het zonlicht dat ook de achterkant van de maan bereikt, maar nu de nacht is gevallen op de maan is  de temperatuur naar 170 graden onder nul gezakt.

Daar kon de katoenplant niet tegen, tekende The Guardian op uit de mond van hoogleraar Xie Gengxin van de Chongqing Universiteit, die het experiment leidt. Volgens Xie zou de korte levensduur van de plant ingecalculeerd zijn geweest. ‘Het leven in de kweekcontainer zou de maannacht niet overleven.’

Een nacht op de maan duurt ongeveer twee weken. Gedurende die periode wordt de ruimtesonde Chang’e 4, waarin de katoenplant was ontkiemd, in slaapmodus gehouden. Behalve katoenzaad heeft de Chinese sonde ook zaad van aardappelen, koolzaad en zandraket aan boord, net als  sporen van gist en eitjes van fruitvliegen. Die hebben tot dusver nog geen teken van leven gegeven.